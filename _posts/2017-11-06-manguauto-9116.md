---
layout: post
title: Mänguauto "9116"
categories: postitused
tags: rc
image: rc_9116.jpg
---
Juba pikka aega olin kiibitsenud erinevaid puldiautosid ja päris [JLB Cheetah](https://www.gearbest.com/rc-cars/pp_328270.html)'it, veel vähem mõnda Traxxas'it ei raatsinud osta. Sestap sai otsustatud hoopis mingi noname ["9116"](https://www.gearbest.com/rc-cars/pp_203036.html)) kasuks. Juba hinna poolest langevad nad juba täiesti erinevatesse liigadesse aga 40€ autost pole vähemalt kahju kui huvi puuduse tõttu seisma jääb või selle kogemata näiteks pooleks astun.

![](RC-Car-9116.jpg)


# Plussid

Ilma pikema jututa võin senise kogemuse põhjal ära öelda, et lõbu on selle raha eest laialt. Kihutab nagu pöörane, sest jõudu on tal oma kaalu kohta isegi natukene liiga palju. Üsna äkiline on ka. Kõik see kokku teeb ta suhteliselt raskesti juhitavaks aga kui puldi tunnetuse kätte saab, siis kannatab sõita küll! Mänguauto on selle kohta natukene liiga tagasihoidlik väljend. Inimesed võivad päris pahaseks saada kui sellega neile jalgadesse sõita.


## Miinused

Negatiivse poole pealt võiks öelda seda, et aku on üsna kehvake, kestab umbes 10 minutit ja läheb suurema rapsimisega lõpuks päris tuliseks. Kaasas olnud aku on kolme 14500-tüüpi liitium-ioon elementidega (ehk siis torukujulised) ja annab välja 9,6V 700mAh. Lisaks on ta kõigest tagaveoline, mis on ka üheks põhjuseks, miks ta nii raskesti juhitav on.


## Lisaaku

Selleks, et lõbu jätkuks kauemaks, tellisin ka lisaaku. Kirjade järgi pidavat see sellele "9116"-tüüpi autole sobima ja piltide järgi võis arvata, et ka ühenduspesa tundub olevat piisavalt sarnane. Tellisin siis ühe sellise [AliExpressist](https://www.aliexpress.com/item/Rconly-new-plug-9-6V-800mAh-Li-polymer-battery-for-S911-S912-9115-9116-high-speed/32815585405.html) ~12$ eest ära.

![](9.6V-800mAh-battery.jpg)

Veidi jäid kripldama need "kõrvad" seal küljes aga nagu selgus, autoga kaasas olnud akul olid need kõrvad lihtsalt ära lõigatud ja sama tegin ka lisaakul. Nendega koos ta laadija ega auto külge ei sobinud.

Uus akupakk on veidi originaalist suurem, kuid mahub üsna täpselt auto sisse ära. Kõige tipuks on ta ka 100mAh suurema mahutavusega!


## Laadija

Autoga kaasas olnud "laadija" on tegelikult lihtsalt üks 3,2V 1000mA adapter ja ühendub akupaki külge nii, et laetakse kõiki elemente paralleelselt. Auto küljes ühenduspesa ühendab need elemendid jadamisi ja sealt tulebki nimipinge 9,6V. Peale täis laadimist on pinge igal elemendil ligikaudu 3,6V.


## Lõpetuseks

Kui on vaja mõnele väiksele sugulasele jõulu- või sünnipäevakink teha, siis julgeks soovitada küll, kuid kindlasti tasub siis ka üks või [kohe mitu lisaakut korraga](https://www.aliexpress.com/item/JYRC-9115-9116-S911-S912-RC-Car-Upgrade-spare-parts-Double-battery-cable-new-Battery-9/32816492321.html) juurde osta.


## Muud variandid

Teised variandid, mida ma uurinud olen ja julgeks samuti soovitada:

* [Speed Pioneer](https://www.aliexpress.com/item/Remote-Control-RC-Car-Toys-NO-9302-Speed-Pionee-r-1-18-2-4GHz-4WD-Off/32827011022.html) ($65). Tundub päris nunnu, sest see on neljarattaveoline. Väidetavalt sõidab kiiremini kui 9116, kuid see on kaheldav, sest aku on tal kaheelemendiline ja rattad väiksemad. See-eest on ta kindlasti parema juhitavusega. Akud tunduvad olevat 18500-tüüpi 7,4V ja sinna 1100mAh kanti, kuid enamusel eraldi müüdavatel akudel paistab olevat JST pistik ([näiteks sellel](https://www.aliexpress.com/item/7-4V-1100mAH-Remote-control-airplane-remote-control-helicopter-lithium-battery-7-4V-1100mAH-15C-discharge/32602802866.html), kuid autol endal on Tamiya. Ilmselt tuleb kas autol või siis kõigil akudel otsad ära vahetada..
* [VKAR Racing Bison V2](https://www.gearbest.com/rc-cars/pp_469540.html) ($250) - Päris metsik elajas. On küll hiina firma, kuid päris vinge pill. Hinna poolest poole odavam kui Traxxase samas klassis olevad autod aga väidetavalt sõidab sama hästi või isegi paremini. Kasutab standardseid 3S või 4S LiPo akusid. Kõige suurem miinus on tal see, et kõige tähtsamad ülekande hammasrattad on plastikust ning kere on valdavas osas plastikust.
* [JLB Racing Cheetah](https://www.gearbest.com/rc-cars/pp_328270.html) ($299) - Tugev konkurent Bisonile, sest tal on alumiiniumist tugevdustega raam ning hammasrattad on metallist. Kasutab samuti standardseid akusid.
* [JLB Racing 21101](https://www.gearbest.com/rc-cars/pp_491577.html) ($296) - Täiustatum variant Cheetah-ist. Näiteks rehvid on tal paremad. Sellest on ka võimekama, 80A asemel 120A ESC-ga variant saadaval.

